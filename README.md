Bij het analyseren van het filmpje werd al snel duidelijk dat er weinig emotie te zien is vanuit de hoofdpersoon. Emotie wordt vooral opgewekt door geluid en beeldelementen. Voor dit fragment heb ik ervoor gekozen om het lettertype Brenner te gebruiken omdat hier meerdere stijlen uit kunnen worden gebruikt en hierdoor het verschil tussen computer en mens beter kan worden laten zien. Het fragment heb ik op fullscreen gezet zodat alle aandacht naar het filmpje kan gaan en belangrijke informatie die daarin wordt weergegeven minder snel gemist wordt, aangezien alle informatie belangrijk is bij het begrijpen van dit fragment wanneer men doof is.

###Tekst
Om te beginnen: de tekst. Voice 1 en voice 4, ofwel beide computerstemmen, zijn op dezelfde manier weergegeven. Beide hebben het Brenner Mono lettertype, omdat dit lijkt op een ouderwetse digitale typewriter. Dit heb ik nog duidelijker geprobeerd aan te duiden door woord voor woord in beeld te laten komen, zodat het lijkt alsof het wordt getypt. Ik heb ervoor gekozen deze tekst in de kleur geel weer te geven, omdat geel een kleur van aandacht is (en er tijdens dit fragment veel nadruk ligt op deze computerstem) en een combinatie van geel op een zwarte achtergrond voor een duister gevoel zorgt: iets wat dit fragment ook zeker met zich meebrengt.

De persoon die de hoofdpersoon uitscheldt, wordt in een tekstwolk weergegeven zodat men precies kan zien van wie deze opmerking komt, aangezien er meerdere mensen in de gang staan waar de hoofdpersoon loopt. 

De hoofdpersoon is tenslotte in het wit weergegeven, in het Brenner Sans lettertype. Aangezien deze hoofdpersoon zich in een vreemde situatie bevindt en er gekke dingen om hem heen gebeuren (zoals een computer die tegen hem praat, iemand die hem uitscheldt, vreemde geluiden), wil ik door middel van het lettertype laten zien dat de hoofdpersoon overwegend ‘normaal’ is, en het juist de dingen die om hem heen gebeuren zijn die afwijken. Dit lettertype heeft de uitstraling van de ondertiteling onder films die men gewend is. 

Bij het stukje met ‘cells’ en ‘interlinked’ heb ik door de positionering van deze woorden geprobeerd aan te duiden dat het hier gaat om een conversatie die constant heen en weer gaat. Ook heb ik deze woorden, wanneer ze door de hoofdpersoon worden uitgesproken, groter gemaakt omdat deze stem harder klinkt dan de computerstem.

###Visuele geluiden
Het fragment begint met een spannend geluid, dit heb ik weergegeven door een knipperend zwart beeld, zolang dit geluid aanhoudt. Ondertussen hoor je nog een hard trilgeluid; dit is weergegeven door het beeld te laten trillen en een beetje in te laten zoomen waardoor de intensiteit van het geluid wordt laten zien. De alarmen die 4 keer terugkomen in het fragment worden aangeduid met een knipperend rood scherm met een icoon van een alarm in het midden. Het eerste alarm heeft twee tonen na elkaar, het beeld knippert daarom ook twee keer. De alarmen erna hebben maar één toon en knipperen daarom ook maar één keer.

Wanneer de hoofdpersoon door de gang loopt, hoor je allemaal achtergrondgeluiden van mensen die aan het praten zijn. Dit heb ik gevisualiseerd door “bla bla bla” op de achtergrond te laten verschijnen gedurende tijd dat deze geluiden te horen zijn.

Op het moment dat de hoofdpersoon in de witte ruimte zit, komt er een hoge piep. De hele sfeer van deze scene heb ik gevisualiseerd door het beeld in te zoomen en het steeds waziger te laten worden; de scene geeft namelijk een wazig en vreemd gevoel. Het beeld wordt ingezoomd en waziger tot het moment dat de piep ophoudt en springt dan weer terug, samen met de tekst ‘“We’re done.”.